Η περίπτωση του Android
-----------------------

Η ιστορία του Android μας δείχνει πως μια εφαρμογή που ξεκίνησε άσχημα,
κατάφερε να εξελιχθεί στο πιο δημοφιλές λειτουργικό σύστημα για κινητές
συσκευές, μέσα από συνεχείς βελτιώσεις της διάδρασης, ώστε να
ανταποκρίνεται στις τρέχουσες ανάγκες των χρηστών.

Το λειτουργικό σύστημα Android, βασίζεται στο πυρήνα του Linux και
σχεδιάστηκε αρχικά για τις οθόνες αφής των tablets και των smartphones.
Το Android είναι προγραμματισμένο ώστε να επιτρέπει την άμεση διαχείρηση
της διεπαφής από το χρήστη, με χειρονομίες αφής που μοιάζουν με τις
καθημερινές του ενέργειες, όπως άγγιγμα, τράβηγμα, κτλ. Στη συνέχεια το
Android εξελίχθηκε και συμπεριλαμβάνεται πλέον σε όλο και περισσότερες
έξυπνες συσκευές όπως τηλεοράσεις, ρολόγια, ακόμα και αυτοκίνητα.

Η ιστορία του Android ξεκινά το 2003 όταν ο Andy Rubin ιδρύει την
Android Inc. με σκοπό να σχεδιάσει ένα εξελιγμένο λειτουργικό σύστημα
για ψηφιακές κάμερες. Όταν διαπίστωσε ότι η αγορά ήταν πολύ περιορισμένη
για ένα τέτοιο προϊόν, στράφηκε προς στο σχεδιασμό ενός έξυπνου
λειτουργικού για κινητά τηλέφωνα που θα είχε ως βάση την ευχρηστία του
Internet μέσα από ένα κινητό τηλέφωνο. Η πρώτη υλοποίηση του Android
ήταν με το μοντέλο Sooner της HTC και περιλάμβανε οθόνη και
πληκτρολόγιο. Εκείνη την περίοδο η Apple ανακοίνωσε το δικό της iPhone
με οθόνη αφής χωρίς πληκτρολόγιο, όμως η μεγάλη του καινοτομία ήταν η
ευχρηστία της διάδρασης και η άμεση διαχείρηση αντικειμένων στην οθόνη
του κινητού με απλές χειρονομίες αφής. Η εξέλιξη αυτή ανάγκασε τελικά τη
Google, που εντωμεταξύ είχε εξαγοράσει την Android Inc., να προχωρήσει
σε μια νέα υλοποίηση του Android με το T-Mobile G1. Το κινητό αυτό,
εκτός του ότι δεν είχε φυσικό πληκτρολόγιο, ενσωμάτωσε τις καινοτομίες
που είχε το iPhone στην διάδραση της διεπαφής με τον χρήστη και έκανε
ακόμα πιο απλή υπόθεση την πλοήγηση στο Internet.

Η αρχική αποδοχή των κινητών χωρίς πληκτρολόγιο δεν ήταν και πολύ
ένθερμη, με πολλούς χρήστες να προτιμούν τις υλοποιήσεις με φυσικό
πληκτρολόγιο κυρίως λόγω συνήθειας. Όμως οι συνεχείς βελτιώσεις στον
προγραμματισμό διάδρασης του Android και οι ευχρηστία που τους προσέφερε
στις νέες δραστηριότητες της εποχής, έκανε πιο εύκολη τη μετάβαση σε
κινητά με οθόνες αφής. Βλέπουμε, λοιπόν, ότι η εμπορική επιτυχία του
Android μπορεί να εξηγηθεί από την ανθρωποκεντρική του διάσταση, κυρίως
διότι συνεχώς ανταποκρίνεται στις τρέχουσες ανάγκες των χρηστών. Η
προσθήκη των καινούριων λειτουργιών γίνεται με βάση τις τρέχουσες
συνθήκες και απαιτήσεις, διαμορφώνοντας έτσι την εξέλιξη του Android και
τη βελτίωση των υπηρεσιών του. Για παράδειγμα, ο μεγάλος αριθμός
επισκεπτών ιστοσελίδων όπως το Facebook και το YouTube, δημιούργησε την
ανάγκη για το σχεδιασμό εφαρμογών Android που διευκολύνουν την πρόσβαση
των χρηστών σε αυτές και τη διαχείρηση του περιεχομένου τους.

Ένας άλλος παράγοντας επιτυχίας του Android, ήταν η μεγάλη αποδοχή του
από τους προγραμματιστές που αξιοποιώντας τον ανοικτό κώδικα της Google,
σχεδιάζουν εφαρμογές προσπαθώντας να ικανοποιήσουν τις τρέχουσες ανάγκες
των χρηστών. Οι ανάγκες αυτές διαμορφώνονται από τις τάσεις και
τεχνολογικές εξελίξεις της εποχής, οπότε οι πιο επιτυχημένες εφαρμογές
είναι αυτές που προσφέρουν μια διάδραση που ανταποκρίνεται με ευκολία
και ταχύτητα στις τρέχουσες απαιτήσεις των χρηστών.
